প্রথম আলোর অপসাংবাদিকতার বিরুদ্ধে জামায়াতের বিবৃতি

৭ এপ্রিল সোমবার জাতীয় দৈনিক প্রথম আলো ও নিখাদ নিউজ পোর্টালসহ কতিপয় সোশ্যাল মিডিয়ায় জামায়াতে ইসলামী এবং ইসলামী ছাত্রশিবিরকে জড়িয়ে প্রকাশিত সংবাদের প্রতিবাদ জানিয়ে নরসিংদী জেলা জামায়াতের আমীর ও কেন্দ্রীয় মজলিসে শূরার সদস্য জনাব মোছলেহুদ্দীন এবং কেন্দ্রীয় মজলিসে শূরার সদস্য ও জেলা সেক্রেটারি মোঃ আমজাদ হোসাইন ৮ এপ্রিল এক যুক্ত বিবৃতি প্রদান করেছেন। 

যুক্ত বিবৃতিতে জামায়াত নেতৃদ্বয় বলেন, প্রথম আলোসহ কতিপয় নিউজ পোর্টালে ছাত্রশিবিরকে জড়িয়ে যে সংবাদ পরিবেশন করা হয়েছে, তা যথার্থ নয়। বাস্তবে ছাত্রশিবিরের কেউ এই ঘটনার সাথে জড়িত নন। জামায়াতে ইসলামী ও ইসলামী ছাত্রশিবিরের কোনো দায়িত্বশীলের বক্তব্য না নিয়ে একপক্ষীয়ভাবে সংবাদটি প্রকাশ করা হয়েছে। 

উক্ত বিবৃতিতে জামায়াত নেতৃদ্বয় আরও বলেন, ইসলামী ব্যাংকের মাধবদী শাখা ব্যবস্থাপক জনাব আবু সাইদ তার বক্তব্যে বলেছেন, বেশ কিছু সংখ্যক খেলাপি গ্রাহকের বিরুদ্ধে মামলা করায় এই ঘটনাটি ঘটতে পারে বলে তার আশঙ্কা। অথচ তিনি যার নাম বলেছেন, তিনি ব্যাংকের বিনিয়োগ গ্রাহক নন। জামায়াত-শিবির কখনো চাঁদাবাজি ও দখলবাজির সাথে সম্পৃক্ত নয়, এটি প্রতিষ্ঠিত সত্য। একপক্ষীয়ভাবে ব্যাংক ম্যানেজার মিডিয়ার সামনে জামায়াত শিবিরের সুনাম সুখ্যাতি ধ্বংস করার জন্য পরিকল্পিত ও উদ্দেশ্য প্রণোদিতভাবে মিডিয়ায় বক্তব্য দিয়ে জামায়াত-শিবিরের প্রতি তিনি বিষোদগার করেছেন। আমরা তার এই অন্যায় ও অনভিপ্রেত বক্তব্যের নিন্দা জ্ঞাপন করছি এবং অনতিবিলম্বে তার এই বক্তব্য প্রত্যাহারের আহ্বান জানাচ্ছি। সেই সাথে আমাদের প্রতিবাদটি যথাস্থানে ছেপে সৃষ্ট বিভ্রান্তি নিরসন করার জন্য পত্রিকা কর্তৃপক্ষের প্রতি আহ্বান জানাচ্ছি।
